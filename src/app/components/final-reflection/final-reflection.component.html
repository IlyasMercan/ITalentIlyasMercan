<div class="col-8 mx-auto mt-5">
  Als ik terugblik op mijn jaren aan de Hogeschool PXL, bemerk ik dat er veel werk verzet is. Bij mijn vertrek uit Sint-Aloysius te Zepperen wilde ik doodgraag een IT’er zijn, alhoewel ik toen nauwelijks iets afwist van computers. Deze droom is nu bijna werkelijkheid. Hetgeen ik echter het meest heb bijgeleerd tijdens mijn jaren aan de Hogeschool PXL, is het managen van mijn tijd. Voor mij verliep studeren eerder moeizaam. Vandaar dat ik het haast een wonder vind dat ik mijn studies heb kunnen combineren met mijn hobby, mijn vriendin en mijn kameraden.<br/><br/>
  De komende jaren staat me echter een nieuwe uitdaging te wachten, ik begin namelijk na deze bacheloropleiding aan mijn masteropleiding IT aan de KU Leuven. Hogeschool PXL heeft met de focus op het I-Talent portfolio en de X-factor er voor gezorgd dat ik mijn soft skills heb kunnen onderhouden en zelfs kunnen uitbreiden.<br/><br/>
  Zoals ik persoonlijk begrepen heb is het ultieme nut van het I-talent portfolio het bemachtigen van de X-factor. Dit is een model van de Hogeschool PXL, dat toont dat de junior-collega beschikt over em(passie), ondernemend & innovatief denkvermogen, (internationale) samen(net)werking en multi- & disciplinariteit.<br/><br/>
  Em(passie) is volgens mij bereikt door de deelname aan de care-athon. In deze hackathon kregen we de mogelijkheid om onze passie om te zetten naar deels werkende code voor vzw’s.<br/><br/>
  Ondernemend & innovatief denkvermogen is verwezenlijkt door de deelname aan de warmste hackathon. Alhoewel de innovatieroute die PXL aanbiedt hier ook zeker onder thuishoort, heb ik doelbewust gekozen om de warmste hackathon voor dit onderdeel in de kijker te zetten. Eén van de vele redenen dat mijn team hieraan heeft meegedaan, is omdat het een nieuw initiatief is, wat volgens mij nog volop aangewakkerd moet worden doorheen de jaren.<br/><br/>
  De (internationale) samen(net)werking is verwezenlijkt door de studiereis naar Berlijn. De jobbeurzen die ik in mijn PXL carrière heb mogen meemaken vallen hier ook onder. De studiereis naar Berlijn heeft mij persoonlijk toch kunnen bijschaven op vlak van soft skills, wat volgens mij essentieel is voor samenwerking. Dit neemt niets weg van het feit dat de jaarlijkse jobbeurs eveneens een mooi initiatief is van de Hogeschool PXL. Hiermee heeft het zijn slogan “De school met het netwerk” volgens mij meer dan verdiend.<br/><br/>
  Alhoewel multi- & disciplinariteit volgens mij door eender welk seminarie beantwoord kan worden, heb ik hier gekozen om deze te verdedigen met het seminarie “Facebook en ik” door Tim Verheyden. Dit seminarie blijft mij in het bijzonder bij omdat het aantoont dat een applicatie meer is dan enkele lijnen code. Mits het idee aanslaat kan het voor gevolgen zorgen die misschien zelfs onbekend waren voor de oorspronkelijke projectleider, en dit zowel in de positieve als in de negatieve zin.<br/><br/>
  Samen met de twintig uur die ik krijg voor het inleveren van dit portfolio, zal ik een totaal van 181 uur verworven hebben. De activiteiten in dit portfolio hebben me doorheen elk stadium van het emotionele spectrum geloodst. Zo heb ik uitputting meegemaakt tijdens de lange hackathons, soms irritatie wanneer ik mijn bed uit moest klauteren om zes uur ’s ochtends om op tijd op een seminarie te geraken, maar vooral voldoening wanneer de laatste letters van dit portfolio uit mijn vingers het scherm op vloeiden. Hiermee durf ik te veronderstellen dat ik over de X-factor beschik.<br/><br/>
</div>
